+++
title = 'Najczęściej zadawane pytania'
date = 2025-01-10T08:30:00-07:00
draft = false
+++

Podczas spotkań z mieszkańcami, dyskusji bądź konferencji prasowych, niektóre pytania powtarzają się. Postanowiliśmy je zebrać w jednym miejscu.

### Z jakich środków finansowana jest trasa Gdańsk Południe – Wrzeszcz?

Koszt inwestycji to 800 mln zł. Projekt jest/będzie finansowany:
- 540 mln zł - środki zabezpieczone w wieloletnim planie finansowym Miasta Gdańsk z własnych środków. Ostatnia uchwała budżetu Miasta Gdańsk wskazuje środki finansowe przeznaczone na w/w inwestycję:
  - 2025 r. 5 mln zł
  - 2026 r. ok. 126 mln zł
  - 2027 r. ok. 188 mln zł
  - 2028 r. ok. 230 mln zł
- 260 mln zł – środki, o jakie Miasto Gdańsk wystąpiło o dofinansowanie z unijnego programu FeniKS. Rozstrzygnięcie konkursu zostało wydłużone do I/II kwartału 2025 r.

###  Ile jest firm mogących stanąć w przetargu na realizację inwestycji GPW?

Firma podejmująca tego typu zlecenie musi być odpowiednio duża, aby zrealizować tak ogromną inwestycję. Przeważnie jest to konsorcjum firm. W Polsce istnieje kilka takich przedsiębiorstw, o których wiemy nieoficjalnie że przymierzają się do tej inwestycji. Nie ma jednak żadnych oficjalnych danych do czasu ogłoszenia przetargu (stan na styczeń 2025)

### Czemu mieszkańcy ulicy Bohaterów Getta Warszawskiego osobiście występują jako strona postępowania w pozwoleniu na budowę?

Ponieważ Stowarzyszenie Dolina Królewska (SDK) nie może zostać stroną w niektórych postępowaniach, jak np. pozwolenia na budowę w formie Zgody na Realizację Inwestycji Drogowej (ZRID). SDK jest stroną w odwoławczym postępowaniu sądowym przed Naczelnym Sądem Administracyjnym, dotyczącym wydanej decyzji środowiskowej.

Mieszkańcy zostają stroną przez wykazanie bezpośredniego interesu prawnego (co daje niejednokrotnie silniejszy mandat niż strona społeczna jaką jest stowarzyszenie). W tym przypadku, interes prawny dotyczy zagrożenia własności, narażenia nieruchomości mieszkańców bezpośrednio sąsiadujących z planowanym terenem budowy.

### Czy jeśli odcinek inwestycji trasy GPW – Klonowa zostanie „wycofany”, to cała inwestycja nie zostanie wykonana?

Nie jest to koniecznością. Jednak sytuacja, gdy jeden z odcinków zostanie wyłączony z inwestycji może zmienić warunki dla całego przedsięwzięcia.

### Ile jeszcze małych sukcesów musi się zdarzyć, aby inwestycja GPW nie doszła do skutku w całości?

Celem mieszkańców oraz Stowarzyszenia nie jest zatrzymanie inwestycji tramwajowych w Gdańsku. Zależy nam na połączeniu Gdańska Południe z Wrzeszczem, jednakże nie kosztem mieszkańców i nie za wszelką cenę. Naszym postulatem - od samego początku - jest powrót do wariantowania inwestycji na odcinku włączającym tramwaj do Al. Grunwaldzkiej. Lepszym rozwiązaniem jest ul. Do Studzienki niż Bohaterów Getta Warszawskiego ze względu na:
- niższy koszt
- ul. Do Studzienki jest rezerwą terenową przeznaczoną do rozwiązań transportowych od 70 lat
- nieskomplikowany geologicznie teren budowy
- niższy poziom wód gruntowych 

### Jak protestować?
Są dwie drogi protestu, które powinny dziać się równolegle, aby protest był skuteczny:
- Droga prawna – kierowanie pism i zapytań do Miasta Gdańsk oraz ośrodków unijnych, zostanie stroną postępowania np. w pozwoleniu na budowę, w wydaniu decyzji środowiskowej; kierowanie zgłoszeń do programu FeniKS.
- Droga społeczna – plakaty, konferencje prasowe. To bardzo ważne, aby nagłaśniać temat! Jest to też najprostsza i najtańsza forma sprzeciwu. Nie bójmy się mówić o tym głośno, zachęcajmy innych do zainteresowania się tematem.

Jako mieszkańcy chcący powstrzymać projekt w obecnej formie, musimy sprawdzać na bieżąco stan inwestycji. Jest to podstawowe działanie - trzymanie ręki na pulsie. Nie zawsze Miasto nam to ułatwia. Nie pozostawajmy bierni - należy aktywnie i dokładnie przyglądać się dokumentom takim jak uchwały miasta oraz interpelacje radnych, zawiadomienia o posiedzeniach Komisji – trasa może być nazywana w różny sposób np. GPW, Nowa Politechniczna etc.

Jeśli chcecie wyrazić swoje zaniepokojenie wnioskiem Miasta Gdańsk o dofinansowanie UE anonimowo, możecie to zrobić za pomocą formularza na stronie Centrum Projektów Unijnych:  https://www.cupt.gov.pl/kontakt/zglaszanie-nieprawidlowosci/.

### Co jest głównych zagrożeniem poprowadzenia tramwaju GPW przez ulicę Klonową?

**BRAK BEZPIECZEŃSTWA**. Miasto Gdańsk zaplanowało deptak i torowisko na jednej powierzchni. Jest to absurdalny pomysł nie uwzględniając tego, że tramwaj jest 10-20 krotnie cięższy od samochodu, a droga hamowania jest znacznie wydłużona przy minimalnych prędkościach.


### Czy mapa oddziaływania wykopu dla ulicy Bohaterów Getta Warszawskiego jest jednoznacznym sygnałem, że Miasto Gdańsk oszukuje mieszkańców co do bezpieczeństwa przeprowadzenia inwestycji?

Nie do końca, taka mapa ma służyć inwestorowi do odpowiedniego zabezpieczenia wykopu w trakcie wykonywanych prac. Ale jest to też informacja dla mieszkańców, że zagrożenie istnieje i mogą oni wnosić o to zapytania do Miasta Gdańsk.

Taka mapa powinna służyć jako wstępne rozeznanie ryzyka i punkt wyjścia do podejmowania kolejnych kroków. Niestety nie służy.

### Czy mapa oddziaływania wykopu dla ulicy Bohaterów Getta Warszawskiego jest wystarczającym dowodem dla prokuratury, aby zbadać tę sprawę?

Jest to kwestia, która wymaga zasięgnięcia opinii odpowiedniego prawnika. Zasięg stref oddziaływania wykopu (wspomniana mapa) określa instrukcja ITB: „Ochrona zabudowy w sąsiedztwie głębokich wykopów" Warszawa 2002. Zasięg strefy oddziaływania wykopu powinien obejmowawać teren, w obrębie którego wykonanie wykopu może spowodować wystąpienie przemieszczeń podłoża, mogą spowodować widoczne uszkodzenia budynków (w tym zagrażające konstrukcji). Zasięg wykopu określa teren gdzie należy monitorować zachowanie budynków w trakcie wykonywania prac ziemnych. 

Niestety dotychczasowa praktyka Miasta Gdańsk, polegająca na ignorowaniu niebezpieczeństw do czasu aż potrzebne są radykalne kroki (dla przykładu kwestia zaniedbania Mostu Siennickiego na przełomie 2024/2025), nie wzbudza zaufania mieszkańców. Przykład Mostu Siennickiego, doprowadzonego do stanu powodującego zagrożenie użytkowników przeprawy, w realiach inwestycji na BGW oznacza doprowadzenie budynków do katastrofalnego stanu, wymagającego natychmiastowego wysiedlenia. Lub obrazki znane z budowy tunelu pod Łodzią, gdzie kamienice w dobrym stanie technicznym walą się na skutek przesunięcia gruntów. 

Jednakże zasięg wykopu w trakcie budowy to nie wszystko. Nieprzebadany jest wpływ budowy zbiornika retencyjnego i jego późniejsze oddziaływanie na budynki przy ulicach objętych inwestycją (Bohaterów Getta Warszawskiego, Politechnicznej, Grunwaldzkiej i Fiszera). W trakcie inwentaryzacji wskazywano, że inwestycja nie pozostanie bez wpływu na okoliczne budynki w trakcie eksploatacji linii. Nie tylko w kwestii drgań (co zostało przebadane na podstawie innego projektu niż aktualny), ale także w kwestii osuszenia gruntu w sposób wpływający na posadowienie budynków (co przebadanie nie zostało).

### Czy możemy zasięgnąć opinii ekspertów budowlanych, aby kwestionować projekt?

Oczywiście i działamy w tym kierunku. Niestety projekt, którym dysponuje miasto powstawał pod okiem dr. inż. Marcina Blokusa, który uchodzi za eksperta w swojej dziedzinie. Co nie oznacza, że najlepiej przygotowany projekt, oparty na fałszywych założeniach, będzie prawidłowy. Tego właśnie dotyczy oś sporu z miastem.
