+++
title = 'Tygodniówka tramwajowa - 18 czerwca'
date = '2024-06-18'
draft = false
tags = ['tygodniówka']
+++

Kilka bieżących spraw (np. o absolutoryjnej radzie miasta) i o ubezpieczeniach.

<!--more-->

Drodzy sąsiedzi i przyjaciele,

Chyba powinienem nazwać te wiadomości “Dwutygodniówką”; ale dużo się dzieje i nie zawsze łatwo o szybkie podsumowanie. Miała być wiadomość na początku tygodnia - jest bliżej weekendu. A może powinno się to nazywać "tramwajówka"?

**Co zrobiliśmy** 

Na początek: uruchomiliśmy stronę internetową https://mieszkancybgw.pl/. Mało wizualną, z samym tekstem - niemniej sukcesywnie uzupełnianą o bieżące i historyczne informacje. Znajdziecie tam poprzednie “tygodniówki”, jak i informacje o konferencjach prasowych. Jednak przede wszystkim, zaczyna być to zbiór dokumentacji i kalendarium projektów poczynając od 2014 roku, kiedy to pojawiły się pierwsze wzmianki o planowanej trasie. Rozsyłajcie stronę, gdy tylko pojawi się potrzeba poszerzenia czyjejś wiedzy o inwestycji. Jeżeli brakuje tam jakichś treści, które uważacie za ważne dla sprawy - napiszcie! Uzupełniamy stronę regularnie, niemniej wskazanie, jakie informacje są potrzebne będzie pomocne.

Podsumowanie czerwcowej konferencji prasowej (6 czerwca) także jest dostępne na stronie https://mieszkancybgw.pl/konferencje/2024-06-06_ryzyka_budowlane_konferencja/

Niestety, niezależnie od rozmów, wciąż jesteśmy ignorowani przez miasto, którego przedstawiciele nie chcą się z nami komunikować.

**Co robimy i co planujemy**

Działamy dalej. Będziemy obecni podczas absolutoryjnej sesji Rady Miasta, 20 czerwca. Zgłosiliśmy głos Michała i mój, w ramach przysługującego nam prawa. Mamy zamiar odnieść się do błędów, nieprawidłowości, wypaczeń oraz kłamstw, którymi posługuje się miasto podczas realizacji inwestycji tramwajowej. 

A jest do czego się odnosić. Nieustannie analizujemy projekt budowlany i podejmujemy działania, aby interweniować w kwestii błędów bądź nadużyć. 

Innym elementem, który może pomóc nam zadbać o odpowiednie zabezpieczenie naszego majątku - jeżeli inwestycja zostanie przeprowadzona -  są **ubezpieczenia**. Mowa przede wszystkim o ubezpieczeniu całego budynku, realizowanym przez administratora wspólnoty mieszkaniowej. 

Ubezpieczenia dostępne na rynku są bardzo zróżnicowane; od ubezpieczeń typu “all-risk” po oferty wykluczające np. katastrofy budowlane, bądź wyłączające straty wynikające z działania człowieka. Co więcej, zdarzenia nie mające charakteru nagłego/gwałtownego, ale powstające stopniowo w sposób długotrwały są zwykle wyłączane spod ochrony.

Dodatkowo w przypadku wiekowych budynków, sumy ubezpieczenia, na które można zawrzeć ubezpieczenie mogą być ustalone w oparciu o wartość rzeczywistą (tj. uwzględniającą techniczne zużycie), a to ma istotny wpływ na realność odszkodowania.
Ubezpieczenia są pełne niuansów i dobrze było przeanalizować to, jak ubezpieczone są nasze kamienice. Dopiero odpowiednie ubezpieczenie budynku pozwoli nam na zawarcie korzystnego ubezpieczenia samego mieszkania, a odpowiednie połączenie obu może zapewnić nam odpowiednią ochronę (a przede wszystkim możliwość dochodzenia odszkodowania w przypadku nastąpienia niedających się przewidzieć zdarzeń na skutek ewentualnej inwestycji). 

Działanie wspólne w kwestii ubezpieczeń pozwoli nam negocjować lepszą ochronę i skuteczniejsze zapisy w samym ubezpieczeniu. Osoba z takiej branży byłaby bardzo potrzebna w naszym gronie. 

Niemniej, już teraz możecie zasięgnąć informacji u administratora aby sprawdzić jak wygląda ubezpieczenie Waszego budynku. 
