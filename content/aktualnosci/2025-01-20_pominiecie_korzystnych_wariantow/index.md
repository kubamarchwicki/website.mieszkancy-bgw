+++
title = '... o kłamstwach we wniosku unijnym i jak miasto pominęło proces oceny wariantów'
date = '2025-01-20'
tags = ['aktualnosci', 'historia', 'C U P T', 'dofinansowanie']
+++

Elementem oceny wniosku o dofinansowanie unijne jest przedstawienie wariantów inwestycji oraz konsekwencje wyboru alternatywnego przebiegu trasy. Reguła i "pójściem na skróty" w tego typu postępowaniu jest przedstawienie wariantu _bezinwestycyjnego_, czyli nie zrobienie czegokolwiek. Jednak to co zrobiło Miasto Gdańsk (inwestor) zatajając przed organem informacje na temat alternatywnego przebiegu inwestycji, to zupełnie nowy poziom bezczelności i arogancji. 

<!--more-->

## Pominięcie we wniosku wariantu alternatywnego tańszego, mniej kontrowersyjnego i wyższej ocenionego w OOŚ

W dokumentacji dostarczonej przez Wnioskodawcę jako punkt odniesienia umożliwiający Analizę Kosztów i Korzyści został przedstawiony jedynie wariant zerowy (bezinwestycyjny). W przypadku tej inwestycji nie jest wystarczające do pełnej oceny projektu, gdyż:
1. istnieją dowody, że **procedowany wariant nie jest wariantem najkorzystniejszym pod względem środowiskowym**;
2. istnieją dowody, że **procedowany wariant nie jest wariantem najkorzystniejszym pod względem ekonomicznym**.

### Wariant niekorzystny ze względu na środowisko

W 2016 r. dla tej inwestycji przygotowywany został przez Wnioskodawcę drugi wariant (pojawiającego się w decyzji środowiskowej jako „racjonalny wariant alternatywny”, a także określany jako wariant „**z włączeniem przez ul. Do Studzienki**” albo „przez Do Studzienki” lub we wcześniejszych dokumentach planistycznych jako „wariant fioletowy 2”). Został on zatajony przed CUPT, choć **posiada już bogate opracowanie**, pozwalający porównać oba warianty. Wariant przez ul. Do Studzienki był procedowany na dwa sposoby:
* **w odrębnym postępowaniu administracyjnym** – miasto złożyło wniosek o decyzję środowiskową dla tego wariantu. Procedura ta toczyła równolegle ze złożonym wnioskiem dla aktualnie rozpatrywanego wariantu - [Raport środowiskowy z włączeniem do al. Grunwaldzkiej przez ul. Do Studzienki](2017.09.13_RDOS_F2_Do_Studzienki.pdf) - posiada więc własny Raport OOŚ oraz zrealizowaną praktycznie w całości procedurę środowiskową (konsultację z mieszkańcami i innymi interesariuszami itd).
* **we wniosku o decyzję środowiskową i Raporcie OOŚ dla aktualnie rozpatrywanego wariantu**, jako wymagany wariant alternatywny - [Raport środowiskowy z włączeniem do al. Grunwaldzkiej przez ul. Bohaterów Getta Warszawskiego](2017.09.13_RDOS_F1_ul_Getta_Warszawskiego.pdf) oraz Decyzja OOŚ wydana przez RDOŚ z dn. 23.12.2019 r. [s. 46] i korespondencja Wnioskodawcy z RDOŚ, w którym przyznaje, że wariant przez ul. Do Studzienki zdobył większą liczbę punktów w rankingu.

Istnieje podejrzenie, że wariant obecnie procedowany został wybrany przez Wnioskodawcę mimo niższej oceny ze względów pozamerytorycznych. Świadczy o tym fakt, że wniosek o decyzję OOŚ dla wariant przez ul. Do Studzienki [został wycofany przez Wnioskodawcę](2019-12-11_wycofanie_wniosku_srodowiskowego.pdf) w dniu 2 grudniu 2020 r., po 4 latach procedowania, gdy (prawdopodobnie wbrew pierwotnym oczekiwaniom Wnioskodawcy) **wariant przez ul. Do Studzienki okazał się być lepszym - wyżej ocenianym pod kątem środowiskowym**, niż obecnie opiniowany wariant przez ul. Bohaterów Getta Warszawskiego. 

Decyzji o wycofaniu wniosku bezskutecznie próbowali zapobiec protestujący mieszkańcy, uznając je za bezzasadne i podjęte ze względów pozamerytorycznych. Odbyła się wymiana korespondencji z Wnioskodawcą, z której wynikło, że decyzja o wyborze wariantu przez ul. Bohaterów Getta Warszawskiego dokonana została jedynie ze względu na wyższą oceną procedowanego wariantu w analizie wielokryterialnej z 2016 r. Należy pamiętać, że wspomniana analiza wielokryterialna przygotowana została przed oceną wariantów w procedurze OOŚ i nie uwzględnia pogłębionej oceny projektów, która dokonana została podczas procedury, a także rażąco różni się w wycenie od aktualnej wyceny kosztów realizacji projektu (więcej o tym w pkt Ad.2). Podejmując wybór nie uwzględniono więc, że w wyniku samego procedowania raportu środowiskowego ocena projektów w analizie wielokryterialnej 2016 r. w znacznej mierze się zdezaktualizowała.

### Wariant niekorzystny ekonomicznie

**Ocena kosztów projektu została przygotowana w sposób błędny**. Gdy na kolejnych etapach realizacji projektu błędne założenia ekonomiczne stawały się coraz bardziej jednoznaczne, **Wnioskodawca nie podjął żadnych działań mających na celu weryfikację niewłaściwych decyzji dot. wariantowania inwestycji**. Działania zostały zaniechane pomimo wniosków strony społecznej
wskazującej na błędy i zagrożenia. 

Zasadniczą weryfikację błędnych szacunków i ocen z analizy wielokryterialnej z 2016 r. przyniosło przygotowanie dokumentacji budowlanej w latach 2022-2024. Okazało się, że w przebiegu przez ul. Bohaterów Getta Warszawskiego zakres prac niezbędnych do realizacji projektu jest znacznie szerszy niż przyjęto podczas przygotowywania analizy wielokryterialnej w 2016r. Z konieczności rozwiązania problemu powodziowego na ul. BGW i na okolicznych ulicach, który **na etapie OOŚ był podnoszony przez mieszkańców i negowany był przez wnioskodawcę**, wynikło m in. pojawienie się w projekcie budowalnym podziemnego betonowego zbiornika retencyjnego na odcinku kilkuset metrów pod ul. Bohaterów Getta Warszawskiego, co *podwyższyło koszty inwestycji o dziesiątki milionów złotych*. Okazało się, że rzeczywiste koszty realizacji tego wariantu będą **4-krotnie wyższe** niż zakładano i odwrotnie niż przewidywano **wariant przez ul. BGW okazał się najdroższy z wszystkich procedowanych**. Koszty dodatkowe są tak wysokie, że z całą pewnością nadal wielokrotnie przekraczają dotychczasowe nakłady na przygotowywaną dokumentację projektową.

## Ukrywanie zagrożenia powodziowego na terenie ul. Bohaterów Getta Warszawskiego

W trakcie procedury pozyskiwania decyzji środowiskowej na uwagi mieszkańców dotyczące zagrożenia powodziowego terenów ul. Bohaterów Getta Warszawskiego, Politechnicznej i Fiszera, przez które planuje się przebieg trasy GP-W, Wnioskodawca odpowiedział, że takie zagrożenie w tym miejscu nie występuje. Jednocześnie we wniosku do CUPT wskazał na gwałtowne ryzyko powodziowe jako aktywne. Brak spójności w stanowisku Wnioskodawcy wskazuje na błędną oceną aktualnego stanu i skłonić powinien do zastanowienia się nad możliwymi skutkami niekonsekwentnych i nieodpowiedzialnych działań gdańskich urzędników, a także kosztami, jakie mogę ona za sobą pociągnąć w przypadku realizacji inwestycji w błędnym przebiegu.

## Ukrywanie protestu społecznego

W załączonym do wniosku do CUPT Studium wykonalności (rozdz. 14 tab. 24) zawiera całkowicie nieprawdziwe informacje dot. konfliktów społecznych jakie generuje planowana inwestycja. **Wnioskodawca ukrywa występowanie protestu społecznego** w fazie przygotowania projektu i nisko ocenia szansę na wystąpienia protestu na etapie realizacji. Tymczasem konflikt mieszkańców Wrzeszcza z władzami miasta forsującymi wariant przez ul. BGW są jednym z najgłośniejszych i długotrwałych konfliktów społecznych w Gdańsku od 2016 r., co można z łatwością ustalić wpisując w przeglądarkę internetową frazę np. „konflikt tramwaj Bohaterów Getta Warszawskiego”. Ukrywanie tego we wniosku o dofinansowanie **dyskwalifikuje wiarygodność tego dokumentu i jego autorów**.

## Ukrywanie zagrożeń geologicznych

W załączonym do wniosku do CUPT Studium wykonalności rozdz. 14 tab. 10 Wnioskodawca błędnie ocenia, że na obszarze inwestycji nie występują nieoczekiwane niekorzystne warunki gruntowe, osunięcia terenu itp., a na badanym terenie nie zaobserwuje się niekorzystnych warunków gruntowych mogących wpływać na realizację projektu. Tymczasem w Dokumentacji geologiczno-inżynierskiej z 2021 r. dołączonej do projektu budowlanego warunki gruntowo wodne dla ok. połowy trasy określa się jako ZŁOŻONE (s.10). O zalegających tam gruntach (m.in. nienośnych torfach pod ul. BGW) autor opracowania pisze: Generalnie nasypy są nośne jednak z uwagi na bardzo różnorodny skład i nieprzewidywalne parametry należy je traktować jako niebudowlane **i nieprzewidywalne na dalszym etapie realizacji**. (s. 32). A w dokumentacji Budowlanej dla odcinka IV znalazła się mapa: Zasięg stref potencjalnego wpływu wykopu na tereny sąsiednie, gdzie znalazły się oznaczenia stref, gdzie wystąpić mogą przemieszczenia podłoża zagrażające nie tylko uszkodzeniu budynków w sąsiedztwie, ale nawet ich bezpieczeństwu ich konstrukcji!

## Odpowiedź Centrum Unijnych Projektów Transportowych

Na uwagi mieszkańców CUPT wystosował ogólną odpowiedź (pismo CUPT DK-KN.7209.14.2024):

> Informuję, że zespół ekspertów Centrum Unijnych Projektów Transportowych zapoznał się z przedstawionymi przez Panią / Pana informacjami i dokumentami/publikacjami. Wystąpiliśmy również o stanowisko do Wnioskodawcy dofinansowania przedmiotowej inwestycji – Urzędu Miejskiego w Gdańsku.
> 
> Zadaniem CUPT jest sprawdzenie przed udzieleniem dofinansowania, czy projekt posiada komplet dokumentacji świadczącej o prawidłowo przeprowadzonej procedurze oceny oddziaływania na środowisko na etapie dostarczonych decyzji administracyjnych, zgodnie z obowiązującymi przepisami.
> 
> Zgodnie z otrzymanymi przez CUPT informacjami od Wnioskodawcy, przeprowadzona analiza wielokryterialna pozwoliła w sposób wiarygodny na wybór wariantu WF1 pod względem technicznym, funkcjonalnych, ekonomicznym, środowiskowym, społecznym i ruchowym.
> 
> Jednocześnie informuję, że trwa jeszcze procedura oceny przedmiotowego wniosku o dofinansowanie w CUPT i przekazane przez Panią informację zostaną w tej procedurze wzięte pod uwagę.

