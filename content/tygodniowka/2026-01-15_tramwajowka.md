+++
title = '"Tramwajówka" - styczeń 2026'
date = '2026-01-15'
draft = false
tags = ['tygodniówka']
+++

Nieregularność tego newslettera może Wam dawać do myślenia. Jednak uspokajam -- fakt, że w Waszych skrzynkach rzadziej pojawiają się wiadomości, nie oznacza, że wywiesiliśmy białą flagę. Wręcz przeciwnie. Ta cisza wynika z prostej różnicy między nami a Urzędem Miasta. My jesteśmy grupą sąsiadów, którzy poświęcają swój prywatny czas po godzinach pracy. Nie zatrudniamy sztabu firm PR za miliony złotych z publicznej kasy, których zadaniem jest zalewanie Was komunikatami we wszystkich możliwych kanałach. Kiedy my nie piszemy -- to znaczy, że ciężko pracujemy nad konkretami, analizujemy dokumenty i rozmawiamy z prawnikami.

A co w tym wydaniu tramwajówki? Będzie:
-   O tym jak możesz nam pomóc - także finansowo
-   O wszczętym postępowaniu o wpis do rejestru zabytków
-   O aktualnych procedurach administracyjnych związanych z inwestycją

## Działamy, ale potrzebujemy amunicji

Na początek muszę poruszyć temat trudny, ale niezbędny do dalszej walki -- finanse. Do tej pory Stowarzyszenie Dolina Królewska oraz garstka najbardziej zaangażowanych osób finansowała obronę naszej dzielnicy **z własnej kieszeni**.

Początkowo były to groszowe sprawy: farba do banerów czy trytytki. Jednak nasza walka o to, by idiotyczny pomysł puszczenia tramwaju przez cichą ulicę Bohaterów Getta Warszawskiego nie zniszczył naszego życia, weszła na inny poziom. To już nie tylko malowanie haseł. To profesjonalne wydruki, kolportaż ulotek, a przede wszystkim -- obsługa prawna i specjalistyczne opinie. Z każdym miesiącem kwoty te rosną.

Nie mamy budżetu miasta, mamy tylko siłę społeczności. Dlatego zwracamy się do Was z prośbą o wsparcie. Każda złotówka to cegiełka do zatrzymania niszczenia naszej dzielnicy.

Możesz nas wesprzeć przez zrzutkę [https://zrzutka.pl/z/bgw](https://zrzutka.pl/z/bgw) lub bezpośrednio przelewem:
**Stowarzyszenie Dolina Królewska**
Nr konta: **66 1020 4900 0000 8702 3844 3650**
(z dopiskiem: Darowizna na cele statutowe)

<center>
<div style="position: relative; width: 400px; height: 500px; overflow: hidden;"><iframe style="position: absolute; top:0; left: 0; bottom: 0; right: 0; width: 100%; height: 100%;" src="https://zrzutka.pl/7g2szw/widget/13" frameborder="0" scrolling="no"></iframe></div>
</center>

## Co oznacza wpis do rejestru zabytków? Fakty i mity

W ostatnich dniach dużo mówi się o wszczęciu procedury wpisu naszego zespołu budowlanego do rejestru zabytków. Procedura została ogłoszona przez konserwatora w sylwestra, a zainicjowana przez nasze Stowarzyszenie. To nasza tarcza, ale narosło wokół niej wiele nieporozumień. Wyjaśnijmy to sobie raz na zawsze.

Na początek, nabrała rozgłosu także poprzez naszą konferencję prasową, z której materiały dostępne są[tutaj](/aktualnosci/2026-01-13_wpis_do_rejestru/)

Wpis ten nie ma na celu zamienienia naszych domów w muzea, w których nie można przesunąć fotela. Ochronie podlega tu **przestrzeń, gabaryty, relacje między budynkami, osie widokowe i unikalny „duch miejsca", charakter elewacji**. To naturalne rozszerzenie ochrony, która już obowiązuje w sąsiedniej Kolonii Abegga (która także jest wpisem obszarowym). Chodzi o zatrzymanie degradacji tożsamości naszej dzielnicy, a nie utrudnianie życia mieszkańcom. Wpis obszarowy do rejestru zabytków - taki jak historyczny zespół budowlany - **nie oznacza ingerencji w prywatne wnętrza ani „zamrożenia" codziennego życia mieszkańców.**

W odróżnieniu od wpisu indywidualnego, ochrona obszarowa co do zasady nie obejmuje wnętrz budynków, ich układu funkcjonalnego ani sposobu użytkowania. Mieszkańcy zachowują swobodę w prowadzeniu remontów wewnętrznych i adaptacji lokali, o ile nie wpływają one na chronione cechy zewnętrzne. Wpis obszarowy nie jest więc narzędziem nadmiernej kontroli, lecz mechanizmem chroniącym wspólną wartość przestrzeni, z poszanowaniem praw właścicieli i realiów codziennego użytkowania budynków.

Co to oznacza w praktyce dla każdego z nas (i w uproszeniu)?
-   Chcesz zmienić układ ścian wewnątrz mieszkania? Droga wolna, konserwatorowi nic do tego. 
-   Chcesz wymienić okna zewnętrzne? Tutaj (podobnie jak w budynkach ujętych w ewidencji zabytków) potrzebna będzie konsultacja, aby zachować spójny wygląd elewacji.

To wydaje się być niewielka cena za to, by deweloperzy i miejscy planiści nie mogli dowolnie dewastować krajobrazu, który wszyscy kochamy (np. dostawiając budynki bardziej przypominające stylem wieżowce niż kamienicę Bohaterów Getta Warszawskiego 4).

## Wieści z urzędniczego frontu (w prostych słowach)

Mamy też garść wieści dotyczących decyzji administracyjnych. Urzędnicy i inwestorzy dwoją się i troją, ale ich „papierologia" jest pełna dziur, które skrupulatnie wytykamy.

1.  **Odcinek Bohaterów Getta Warszawskiego (tzw. ZRID)**: Pod koniec listopada wydano decyzję zezwalającą na realizację inwestycji (tzw. ZRID). Nie zaakceptowaliśmy tego. Decyzja została natychmiast zaskarżona do Ministra Finansów i Gospodarki. Piłka jest w grze.

2.  **Odcinek Linii tramwajowej przez Dolinę Królewską**: Wojewoda rozpoczął procedurę ustalania lokalizacji linii kolejowej. Tyle że urzędnicy „zapomnieli" o jednym drobiazgu. Dokumentacja przetargowa nie uwzględnia faktu, że park w Królewskiej Dolinie jest już prawomocnie wpisany do rejestru zabytków (decyzja z czerwca 2025 r., utrzymana w mocy w listopadzie 2025 r.). To ogromne niedopatrzenie, które rodzi szereg konsekwencji i wymusza uzgodnienia konserwatorskie, których inwestor nie posiada.

3.  **Wody Polskie (pozwolenie na budowę zbiornika retencyjnego pod ulicą Bohaterów Getta Warszawskiego)**: Tutaj panuje kompletny chaos po stronie inwestora. DRMG posługuje się pozwoleniem wodnoprawnym, które... w zasadzie nie działa. Decyzja dla odcinka biegnącego przez naszą ulicę została wstrzymana, a sprawa krąży między sądami a urzędami. Mówiąc krótko: stare pozwolenie jest wątpliwe prawnie, a nowe nie jest jeszcze ostateczne - jest rozpatrywane przez II instancję. Inwestor stąpa tutaj po bardzo cienkim lodzie.

Jak widzicie -- walka trwa na wielu płaszczyznach. Finansowej, konserwatorskiej i prawno-administracyjnej. Nie odpuszczamy ani na krok.

---

Bądźcie z nami, wspierajcie nas i rozmawiajcie z sąsiadami. Działajmy wspólnie. A teraz dodatkowo możesz wspomóc Stowarzyszenie nie tylko czynem, słowem - ale też drobną kwotą [ https://zrzutka.pl/z/bgw](https://zrzutka.pl/z/bgw) lub przelewem

